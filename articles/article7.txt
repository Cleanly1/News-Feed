Nästa vecka är det höstlov, vilket kan innebära mer att göra för polisen i form av fler ungdomar på stan och fester. "Ställ fler frågor till dina barn", säger Marcus Nyman, yttre befäl.
<br><br>
I veckan har GT rapporterat om att handlare längs med Adelsgatan i Visby upplever att olika grupperingar av ungdomar skapar oro i innerstaden. Marcus Nyman är yttre befäl vid Polisen på Gotland, och han säger att man även från polisens sida sett en ökning när det gäller ungdomsbrottslighet.
<br><br>
– De senaste veckorna har vi sett en ökning i våld, narkotika och stök bland ungdomar, både i skolmiljö och i fritidsmiljö, säger han.
<br><br>
Under den kommande veckan är det höstlov, vilket kan innebära fler ungdomar på stan senare på dygnet. Marcus Nyman uppmanar alla föräldrar till tonårsbarn att vara lite extra vaksamma under veckan.
<br>
<img class="articleImages" src="images/polis.jpeg" alt="article image">
<br><br>
– Ställ lite fler frågor än vanligt till era barn, och fundera på att både lämna och hämta dem när de ska iväg på något. Man ska inte misstro sina barn, men något som de säger ska bli en lugn filmkväll med en kompis kan sluta i en urspårad fest med 60 personer, säger han, och tillägger:
<br><br>
– Och kom även ihåg att det är ett brott att förse någon under 20 år med alkohol. 
<br><br>
Under skolloven är det inte ovanligt att det arrangeras stora ungdomsfester ute på landsbygden. Enligt Marcus Nyman har det blivit allt svårare för polisen att förutse när och var dessa fester äger rum.
<br><br>
– Vi får nästan inga sådana indikationer alls längre, i och med att sådant bestäms en halvtimme innan på sociala medier. Därför är det bra om föräldrar är lite extra uppmärksamma på vad barnen har för sig, avslutar han.
